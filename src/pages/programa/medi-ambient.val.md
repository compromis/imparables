---
title: "Medi Ambient"
category: "Protegim la terra"
order: 6
class: "medi-ambient"
---

<div class="programa-intro">

El canvi climàtic és el repte més gran al qual haurem de fer front com a societat en les pròximes dècades. És urgent la necessitat de reduir les emissions de gasos d’efecte hivernacle per evitar escenaris de canvi climàtic catastròfic. Hem d’actuar en una doble via: anar cap a una producció i consum més responsable amb el medi ambient i desenvolupar estratègies de benestar basades a reduir el consum de recursos naturals i d’energia, conservar i recuperar els espais forestals, fluvials i agraris i la seua biodiversitat, així com en la distribució justa dels costos i beneficis d’aquesta transició ecològica necessària i inajornable.

En aquest sentit és clau l'alineament d’energia, clima i polítiques ambientals amb l'objectiu d'accelerar la transició a una economia sostenible, circular i competitiva.

</div>

<div class="programa-box">

#### Propostes

1.	Aprovarem  una nova Llei de protecció d’espais naturals per desenvolupar i adaptar a la realitat valenciana la normativa europea i estatal vigent en matèria de patrimoni natural, biodiversitat, conservació dels ecosistemes aquàtics i espais protegits pels seus alts valors ecològics.		
2.	Ampliarem la xarxa d’espais naturals protegits de la Comunitat Valenciana amb la creació dels parcs naturals del Caroig, d’Aitana i de Serra Escalona i impulsarem la declaració del Parc Natural de l’Albufera com a Reserva de la Biosfera en col·laboració amb les diverses administracions públiques, els actors socials, econòmics i ambientals i les poblacions involucrades en aquests espais naturals.	
3.	Enfortirem el desplegament i l’aplicació de les Línies Estratègiques per a la Prevenció d'Incendis Forestals, així com la col·laboració i coordinació entre administracions per a la prevenció i l’extinció d’incendis forestals, i reforçarem la implementació dels plans municipals de prevenció d’incendis forestals.	
4.	Posarem en marxa un Fons Forestal Valencià com a instrument perquè els propietaris i els municipis que gestionen els seus boscos de manera sostenible reben una compensació que incentive aquestes pràctiques i que reconega allò que els terrenys forestals ofereixen a la societat.
5.	Desplegarem el nou Pla Integral de Residus, una política de gestió de residus coordinada entre les administracions, transparent i integrada, basada en la reducció, la reutilització, la recollida selectiva i el reciclatge i la valorització dels materials.	
6.	Exigirem al Govern central un calendari de tancament definitiu de la central nuclear de Cofrents al final de l'actual pròrroga de funcionament, el març de 2021; així com l'elaboració d'un pla de contingència social i econòmica de l'àrea d'influència socioeconòmica de la central i del proveïment elèctric post tancament.	
7.	Elaborarem una Llei de transició hidrològica, basada en l’aplicació de la Directiva marc de l’aigua (DMA) per recuperar i conservar el bon estat dels rius, aqüífers, llacs, estuaris i aigües costaneres; garantir l’ús sostenible de l’aigua en cada conca; garantir l’aplicació de mesures de mitigació i adaptació als efectes del canvi climàtic i reconèixer i garantir l’exercici del dret humà essencial d’accés a l’aigua potable i el sanejament a totes les persones.
8.	Finalitzarem les obres complementàries al transvasament Xúquer-Vinalopó per permetre la plena operativitat d’aquesta infraestructura per satisfer els usos agraris del Vinalopó i revertir la sobreexplotació dels aqüífers.	
9.	Promourem que des de les confederacions hidrogràfiques s'elaboren plans de recuperació ecològica, socioeconòmica i patrimonial de les principals conques fluvials que travessen el País Valencià començant per les conques del Xúquer, Vinalopó, Segura, Túria, Palància, Millars i Serpis, en col·laboració amb les autoritats autonòmiques i municipals, comptant amb la participació de la població i de totes les parts interessades.
10.	Aprovarem una llei per garantir la dignitat i el benestar animal. Donarem suport a les entitats locals per als plans d'esterilització felina i l’atenció dels animals abandonats amb sacrifici zero, en col·laboració amb les associacions protectores d’animals.
11.	Promourem la reducció de l'IVA dels serveis veterinaris.

</div>