---
title: "Salut"
category: "Cuidem de la gent"
order: 2
class: "salut"
---

<div class="programa-intro">

Considerem que la salut i el benestar de les persones són un valor essencial que cal preservar i promoure en tots els àmbits de la vida. Assolir aquest objectiu exigeix polítiques integrals de salut pública que comencen en les accions de prevenció de danys i de promoció de la salut en l'àmbit laboral. La Generalitat ha de  liderar de manera efectiva la prevenció dels riscos laborals i la promoció de la salut i el benestar de la població treballadora.

Defensarem la promoció de la salut com a model útil i necessari per protegir i millorar la salut de les persones, i ens comprometem a reforçar en els entorns de vida, estudi, oci i treball aquells recursos i actius que contribuïsquen a mantindre la salut individual i col·lectiva.

</div>

<div class="programa-box">

#### Propostes

1.	Impulsarem un pla de xoc contra les llistes d’espera, mitjançant la contractació de més personal sanitari i la millora dels serveis.
2.	Millorarem les contractacions de professionals sanitaris d'atenció continuada i de substitucions, amb la creació de les places necessàries. Treballarem contra la precarietat en l’atenció primària i augmentarem la taxa de professionals d'infermeria, per arribar a la mitjana dels estats de la UE. També reclamarem a l’Estat l’augment de les places de formació MIR, en especial de MIR pediàtric, per ajustar-les a la demanda real del Sistema Nacional de Salut, amb l’actualització dels estàndards i  el disseny de les especialitzacions mèdiques i d’infermeria.
3.	Comunicarem completament els sistemes d’història clínica de primària i especialitzada, i treballarem perquè es puga compartir la informació de la història clínica entre diferents hospitals o departaments de salut.
4.	Inclourem els psicòlegs en els equips d’atenció primària, com a recurs fonamental per desmedicalitzar l’atenció que rep la ciutadania.
5.	Crearem centres integrals d’atenció pediàtrica on s’abordaran els trastorns infantils i juvenils. En aquests centres integrarem els de desenvolupament infantil i atenció primerenca i les unitats de neurorehabilitació infantil. Posarem ordre en l’àmbit de l’atenció a l’autisme.
6.	Reorientarem l’atenció a la salut mental cap a un model organitzatiu i de provisió de serveis més comunitari, equitatiu, millor coordinat, millor governat, accessible, de qualitat, eficaç i eficient.
7.	Continuarem amb la reversió dels serveis i la recuperació de les concessions administratives de departaments sanitaris privatitzades, per garantir un servei públic i de qualitat.
8.	Estudiarem l’ampliació de les prestacions sanitàries a àmbits com ara odontologia, nutrició, podologia, pròtesi, psicologia, fisioteràpia, estomatologia i altres disciplines de les ciències de la salut.
9.	Garantirem el dret de les dones a triar l’hospital en el qual seran ateses durant el part i a ser informades de totes les intervencions sanitàries que se’ls proposen.
10.	Proposarem al Congrés la promulgació de la Llei de mort digna i d’atenció sanitària al final de la vida.
11.	Impulsarem una política decidida de prevenció i detecció de les infeccions de transmissió sexual, amb la multiplicació de recursos d’atenció i l’implementació de les proves ràpides.
12.	Posarem en marxa mesures específiques per a la prevenció de la ludopatia i restringirem la publicitat del joc en línia i regularem la instal·lació i funcionament de les cases d’apostes.

</div>