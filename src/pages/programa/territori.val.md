---
title: "Territori"
category: "Protegim la terra"
order: 7
class: "territori"
---

<div class="programa-intro">

El model territorial que necessitem és un model de protecció del territori i de les persones. Ens cal un urbanisme mediterrani, sostenible, que recupere i reforce les poblacions compactes, ben equipades i dotades, amb serveis i comerços de proximitat i plena accessibilitat, en lloc de potenciar un urbanisme dispers, de baixa densitat, amb separació d'activitats i urbanitzacions tancades, malbaratador de sòl i de recursos, i generador de trànsit i de greus problemes econòmics i ambientals.

Al mateix temps, cal enfrontar-se amb mesures concretes i eficients al greu problema de despoblament que pateixen moltes comarques valencianes d’interior, que hipoteca el futur de bona part del nostre territori i de la seua gent.

</div>

<div class="programa-box">

#### Propostes

1.	Desplegarem intensament la nova Llei d'urbanisme per promoure un model territorial al servei de les persones, que ens permeta un futur sostenible i que no deprede el medi ni especule amb el sòl.
2.	Adaptarem les ciutats i pobles al canvi climàtic, amb l’estudi del seu funcionament bioclimàtic, i dissenyarem programes de reintroducció d’arbratge i espais verds enjardinats a les ciutats, a fi de mitigar l'efecte illa de calor. 
3.	Impulsarem a l’Estat la promulgació de lleis de protecció del territori, seguint la filosofia de les ja promulgades a les Corts Valencianes.
4.	Impulsarem la reforma de la Llei 7/1985 reguladora de bases del règim local i la resta de normativa en matèria de règim local per permetre que les comunitats autònomes puguen eliminar les diputacions provincials i dissenyar la seua pròpia estructura de govern territorial. Mentrestant, continuarem treballant en la coordinació i buidatge de competències de les diputacions i promourem l'agrupació d'entitats locals, com les comarques, mancomunitats o àrees metropolitanes, tot prioritzant la proximitat a la ciutadania en la presa de decisions i l’eficiència en la prestació de serveis.
5.	Desenvoluparem una Estratègia Valenciana de Desenvolupament Rural Sostenible amb l’objectiu de revertir el despoblament i millorar la qualitat de vida de les persones que viuen en les zones rurals; incrementant les rendes i llocs de treball, fomentant el treball autònom, la creació de pimes i cooperatives i el teletreball; promovent activitats econòmiques sostenibles i noves activitats innovadores i de baix impacte territorial; incorporant incentius fiscals i econòmics i millorant les dotacions i serveis públics, de comunicació i financers.
6.	Crearem un fons específic per promoure el desenvolupament rural integral gestionat des de l’Agència Valenciana de Promoció Rural i Lluita contra el Despoblament.
7.	Impulsarem la Llei de serveis socials en el món rural (sanitat, educació, serveis socials, mobilitat i connectivitat). És necessari trencar amb el cercle viciós de la despoblació invertint en serveis públics que atrauran població que busca en l'entorn rural una forma de vida millor.
8.	Avançarem decididament cap a un model de mobilitat basat en premisses de sostenibilitat, eficiència energètica, integració social, millora de la seguretat viària i de la salut, donant prioritat al transport públic.
9.	Abordarem un nou enfocament de les inversions en infraestructures de mobilitat i transport, prioritzant la millora dels serveis de rodalies, dels ferrocarrils regionals, autonòmics, carrils bici, carrils bus i VAO d’accés a les ciutats, així com en les infraestructures que permeten la ràpida electrificació del transport.
10.	Exigirem a l'Estat una inversió adequada per dignificar les infraestructures al nostre territori, amb especial incidència a la xarxa de rodalia, el corredor mediterrani, el tren Gandia-Dénia, les millores de la via Xàtiva-Alcoi, la doble línia ferroviària allà on no n’hi haja encara i el túnel passant a la ciutat de València.
11.	Impulsarem el traspàs a la Generalitat de les competències del tren de rodalia i de tots els transports que operen amb xarxa autonòmica. Promourem acords entre comunitats per a la potenciació de les línies que les interconnecten (Castella-la Manxa, Aragó, Catalunya, Múrcia). El traspàs haurà d’anar acompanyat d’un pla d’inversions de l’Estat per a la millora, reparació i modernització de les línies i el material.
12.	Exigirem la gratuïtat total de l’AP-7 i l’adequació urgent dels accessos a les diferents comarques.
13.	Millorarem el transport col·lectiu, prioritzant els vehicles de menors emissions: tramvia, troleibús, autobusos de gas, híbrids i elèctrics, sempre tenint en compte els criteris d’eficiència i d'ajust a la demanda real.
14.	Potenciarem el transport públic en entorns rurals com a eina de cohesió social i territorial i de lluita contra el despoblament.

</div>